<!DOCTYPE html>
<html>
<body>

<h1>اعزام مترجم همراه</h1>
<p>ارتباطات انسانی حول محور انتقال مفاهیم از طریق قوه تکلم شکل گرفته اند و هر گاه نیاز به برقراری ارتباط بین دو انسان با زبان مادری یا زبان مبدا متفاوت مطرح باشد بحث ترجمه به میان می آید، چرا که بدون آن مفهوم پیام به طرف مقابل نرسیده و در نتیجه ارتباط هم برقرار نخواهد شد. 
با توجه به اینکه انتقال مفاهیم در ارتباطات انسانی اهمیتی حیاتی دارد، لذا گاها ایجاب می کند که به محل برقراری ارتباط مترجم اعزام گردد. بعبارت دیگر مترجم همراه، در مسیر سفر افراد، حین انجام ماموریت کاری و یا، فرایند درمانی و... با آنها حرکت می کند. اهمیت این مطلب تابدانجاست که بعضا از اعزام مترجم با عبارت"مترجم همیشه همراه" در مناسبتها، نمایشگاهها، جلسات و ... یاد می شود.
مترجم حضوری را می توان در انواع زمینه ها بکار گرفت و دامنه این تنوع چنان گسترده است که نمی توان از یک مترجم توقع داشت که تمام واژه های تخصصی در همه زمینه ها وارد باشد. به این ترتیب هر مترجم اسکورت در یک یا چند زمینه خاص تبحر دارد و با توجه زمینه تخصصی باید بکار گرفته شود. 
توصیه می شود حتی با وجود تبحر بالای مترجم اعزامی، بازهم پیش از شروع کار، دیداری با وی در جهت قرار دادن اطلاعات کافی در مورد کار ترجمه ای که به او محول خواهد شد صورت گیرد. بدینسان از شدت و تعداد عوامل غیر قابل پیش بینی که جزء جدایی ناپذیر ترجمه همزمان هستند تا حد امکان کاسته شده و کیفیت ترجمه شفاهی بالاتر خواهد رفت.
هرچند اعزام مترجم همراه را می توان به نوعی در دسته بندی ترجمه همزمان نجوایی در نظر گرفت اما در مواردی ممکن است برای انجام کار به بهره گیری از تجهیزات الکترونیکی ترجمه همزمان نیاز باشد. این ابزار به زبان ساده یک فرستنده است که صدای مترجم از طریق آن به هدست یا هدستهای (در مواردی که ترجمه برای چند نفر همزمان انجام می شود) گیرنده انتقال می یابد. در حالیکه مانند هر دستگاه الکترونیکی دیگری این دستگاه هم دارای محفظه، شارژر و سایر متعلقات است اما بیاد داشته باشیم که علی رغم آنکه دستگاه ترجمه همزمان نام دارد ولی کار ترجمه را دستگاه انجام نمی دهد و ترجمه بعهده مترجم است. همانطور که از توضیحات بر می آید زمانی به استفاده از این دستگاه نیاز است که بین مترجم و فرد دریافت کننده خدمات ترجمه فاصله فیزیکی بوجود می آید حال ضروری این دراین شرایط برای مترجم جایگاهی خاص در نظر گرفته شود، از این نظر که از حداقل صداهای مزاحم محیطی برخودار بوده و حداقل رفت و آمد در آن صورت گیرد تا مترجم باوضوح کامل مطالب مربوط به زبان مبدا را دریافت و با تمرکز کامل ترجمه آن را به سمع مخاطب یا مخاطبان برساند.
در ادامه به مواردی که به اعزام مترجم همراه یا اسکورت نیاز دارد می پردازیم 
موضوع شماره 1: مترجم شفاهی نمایشگاهی ( اعزام مترجم شفاهی برای نمایشگاه بین المللی)
این مترجم تسهیل کننده ارتباط بین غرقه دار نمایشگاه و بازدید کننده است.این شغل می تواند نقش موثری در شروع مذاکرات و انعقاد قراردادهای بین المللی ایفا نماید. شایان ذکر است که مترجمانی که بعنوان مترجم نمایشگاه بین المللی فعالیت می کنند اغلب با انواع محصولات و صنایع آشنایی دارند. اما باید دانست کارمترجم همراه نمایشگاه خالی از چالش نیست، شلوغی و ازدحام نمایشگاه گفت وشنود را مشکل می کند، ممکن است یکی از طرفین گفتگو یا هردو بسیار تند، عامیانه و یا با لهجه ای خاص صحبت کنند، یا حالت خسته و کم حوصله داشته باشند که می تواند کار ترجمه را مشکل نماید. البته مترجمان حرفه ای می توانند در این شرایط آرام و متمرکز بمانند و با تکیه بر پایه اطلاعات زمینه ای موضوع مذاکره که ازقبل جمع آوری کرده اند یا در اختیارشان قرار گرفته، چارچوب گفتگو را کنترل و حفظ نمایند تا حتی الامکان به انجام مبادلات تجاری جدید، یا جذب مشتریان جدید و یا هر نتیجه مطلوب دیگری منجر شود.
موضوع شماره 2 :  مترجم شفاهی پزشکی ( اعزام مترجم شفاهی متخصص در امور پزشکی)
کار مترجم همزمان پزشکی هم از حساسیت بسیار بالایی برخوردار است و هم می تواند، مخصوصا در مورد بیماریهای خاص، بسیار غیر قابل پیش بینی باشد، بحدی که حتی دانش بسیار بالای مترجم از واژگان تخصصی پزشکی و اطلاعات جامع و تجربه او در زمینه فرایند های مربوط به پذیرش، معاینه، تجویز دارو، تهیه دارو، انجام آزمایشات پزشکی، نمونه برداری و .... از میزان مخاطرات این چالشها نمی کاهد و باید در نظر گرفت که حتی ساعت کاری مشخصی را هم نمی توان برای آن در نظر گرفت چرا که بیماری بعضا صعب العلاج است که ساعت کاری کادر درمانی و مترجم که رابط بین آنان و بیمار است را تعیین می کند. لذا در ترجمه امور پزشکی حتی توصیه می شود که برای بیماری های خاص و خطرناک  چند مترجم بطور همزمان بکار گرفته شده و آنها به انواع ابزار ارتباطی سمعی و بصری که امروزه بسیار هم متداول است مجهز باشند تا از دسترسی به حداقل یکی از آنها در هرساعت از شبانه روز اطمینان 100 % حاصل شود.  
ترجمه همزمان امور پزشکی می طلبد که مترجم مفهوم مطالبی که بین کادر درمانی و بیمار رد و بدل می شود را بدقت ترجمه و ارائه نماید. بکارگیری عبارت "کادر درمانی" در اینجا به این مفهوم است که ترجمه امور درمانی فقط محدود به رابطه بین پزشک و بیمار نیست بلکه ممکن است در اتاقهای مراقبت های ویژه، پرستاری، و عمل جراحی، بیمارستانها، درمانگاه ها و مطب ها اعم از پزشکی ،دندان پزشکی و روان درمانگری و حتی منزل بیمار به حضور مترجم شفاهی پزشکی نیاز باشد.
مترجم همزمان امور درمانی می بایست از سو گیری عاطفی در فرایند درمان بپرهیزد و نیز به کاهش اضطراب بیمار و نزدیکان او و ایجاد و استحکام اعتماد بین آنها و کادر درمانی همت گمارد، در این راستا اغلب متخصصان ترجمه همزمان پزشکی از سطح کافی از دانش فرهنگی برای داشتن درک و حساسیت نسبت به این امور، بخصوص تفاوتهای ظریف فرهنگی، برخوردارند تا بتوانند بطور موثر به وظیفه خود عمل نمایند. چرا که این مهارت به آنها امکان می دهد که ارتباطات غیر کلامی، نشانه ها و زبان بدن که ریشه در امور فرهنگی افراد دارد را بهتر فهم نمایند  درنتیجه خطرات ناشی از درک یا اقدام نادرست از سوی هر طرف را کاهش دهند. 
علاوه بر همه این موارد، "عدالت درمانی" امری است که بر ضرورت و حساسیت و موارد شمول ترجمه شفاهی پزشکی می افزاید. این مفهوم که بر دسترسی همه انسانها به خدمات پزشکی یکسان فارغ از هرنوع تفاوت نژادی و زبانی و ... تاکید دارد و بهمراه مفهوم "عدالت در سلامت" که به بحث پیشگیری و دور نگهداشتن انسانها از بیماری و امور بهداشتی می پردازد نه تنها در اخلاق پزشکی نوین و بلکه در امورسیاسی، بین المللی و قانونگذاری راه خود را گشوده و به هدف بین المللی برای حکومتها تبدیل شده اند. در نتیجه بعضا بیمارستانها برای پاسخ به این اقتضاء، خود مستقیما به استخدام مترجم همزمان پزشکی اقدام می کنند و امروزه مترجمان شفاهی امور پزشکی در کنار سایر پرسنل بیمارستان به خدمت رسانی می پردازند.
موضوع شماره 3 : مترجم شفاهی توریستی
این موضوع که گردشگران خارجی علاقمند به مقاصدی برای سفر هستند که امکان دریافت اطلاعات و خدمات مورد نیاز آنها در مقصد به زبان مادری، برایشان مهیا باشد، خود نشانگر نقش حیاتی ترجمه در صنعت گردشگری است. در این راستا آژانسهای گردشگری هم راهنماهای سفر، بروشورها، نقشه ها و سایر مواد تبلیغاتی ترجمه شده را در اختیار گردشگران قرار میدهند و هم امکان دسترسی آنها به خدمات مترجم شفاهی سفرهای خارجی را فراهم می کنند.
مترجم شفاهی همراه برای توریست های خارجی شغلی است که اغلب همزمان بطور گروهی به افراد یک تور گردشگری به ارائه خدمات می پردازد و کمتر پیش می آید که یک توریست، یک مترجم تور اختصاصی درخواست کند. حال چنانچه مترجم شفاهی گردشگری و تورلیدر دو شخص مجزا باشند، رهبر تور گردشگری باید توانایی صحبت به زبان خارجی را داشته باشد و چنانچه هردو یک نفر باشند، مترجم گروهی گردشگری می بایست در مدیریت افراد و برقراری ارتباط موثر با آنها دانش و مهارت کافی داشته باشد تا بتواند برای افراد با سلایق متفاوت، سنین مختلف و سایر تفاوتهایی که اقتضاعاتی را ایجاد می نماید سفر خوشی را فراهم نماید.
باید در نظر داشت، حوزه وظایف مترجم تور گردشگری و مسافران خارجی صرفا به توضیحات و ارائه اطلاعات به توریستها در زمینه اماکن تاریخی، آداب و رسوم، قوانین و سنتهای محلی آنهم بطوریکه از هرگونه سوء تفاهم یا درگیری احتمالی که ممکن است بدلیل تفاوتهای فرهنگی ایجاد شود جلوگیری نماید، و نیز اطلاعات مربوط به جغرافیای طبیعی، محدود نمی گردد.
 برای حصول اطمینان از ایجاد تجربه مثبت برای گردشگران خارجی و توسعه و رونق بیشتر صنعت توریسم بحث "ترجمه همزمان مهمان نوازی" هم مطرح است. یعنی صنعت هتلداری و رستورانداری هم به این عرصه ورود کرده اند. 
رستورانها با ارائه منوها به زبان مادری توریستها و استخدام پرسنلی که آشنا به محاوره ساده به زبان های خارجی هستند می توانند از جلب رضایت گردشگران بواسطه اینکه آنها با اطالاعات کافی از محتویات غذاها و قیمت آن سفارش خود را ثبت کرده اند، مطمئن شوند.
اما در مورد هتلها، آنان هم مانند آژانسهای مسافرتی به ارائه اطالاعت خود اعم نرخ اتاقها، امکانات هتل و سایر جزئیات بصورت ترجمه شده می پردازند و هم امروزه مترجم شفاهی سفرهای خارجی سمتی است که در چارت سازمانی بسیاری از هتلها جای خود را بازکرده است.


 
موضوع شماره 4 : مترجم شفاهی کارگاه های آموزشی  تخصصی( ورکشاپ تخصصی)
از نظر تنوع، کار ترجمه شفاهی ورکشاپ تخصصی مانند ترجمه همزمان نمایشگاهی است و کارگاه آموزشی تخصصی می تواند بصورت حضوری و مجازی (آنلاین) در کلیه تخصص ها و مشاغل مانند آرایشگری، ارز دیجیتال و یا هر موضوع فنی و حرفه ای دیگری برگزار شود.  
اما می توان گفت که بنا به تعریف، کارگاه آموزشی تخصصی یک دوره کوتاه مدت، فشرده و درباره موضوعی خاص است که برای گروه کوچکی از افراد برگزار می شود. ورکشاپ  متمرکز بر آموزش تکنیک‌ها، اصول و مهارت‌ها در یک زمینه تخصصی است. بنابراین می توان وجه تمایز کار مترجم همزمان کارگاه آموزشی تخصصی را در نیاز به تبحر مترجم در ریزترین جزئیات تخصصی موضوع ورکشاپ در نظر گرفت، مخصوصا که کارگاه آموزشی می تواند فرصتی فراهم کند که شرکت کنندگان نتایج کار خود را به متخصصین و اساتید نشان دهند و بازخورد دریافت کنند و نیز با پرسشگری به پاسخ سوالات تخصصی خود دستیابند.

ارائه از : سید قوام هاشمی
</p>
</body>
</html>
